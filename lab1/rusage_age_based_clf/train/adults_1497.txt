Белая муха, забойца мужчын
Альгерд Бахарэвiч


Новы раман Альгерда Бахарэвiча – гiсторыя жаночай банды, «дзевак без цара y галаве», якiя кiнулi выклiк патрыярхальнаму грамадству. Хто яны: тэрарысткi, вар’яткi, мастачкi? Або проста прывiды мiнулага, з якiмi нечакана сустракаецца галоyны герой кнiгi?





Альгерд Бахарэвiч

Белая муха, забойца мужчын


Юлi, куды б мы нi сьпяшалiся


That which gave me most uneasiness among these maids of honour (when my nurse carried me to visit them) was, to see them use me without any manner of ceremony, like a creature who had no sort of consequence: for they would strip themselves to the skin, and put on their smocks in my presence, while I was placed on their toilet, directly before their naked bodies.

    Jonathan Swift,
    “Gulliver?s Travels. A voyage to Brobdingnag”




© Бахарэвiч А., 2015

© Afarin Sajedi, карцiна, 2013

© Цiмафеева Ю., вокладка, 2015

© ПВУП «Галiяфы», 2015

© Распаyсюджванне. ТАА «Электронная кнiгарня», 2016





Частка першая





1. Лiхтары i бэз


Напрыканцы мiнулага стагодзьдзя па Менску блукала легенда пра дзявочую банду, удзельнiцы якой цёмнымi вечарамi нападалi на хлопцаy, а часам i на дарослых мужчын ды зьбiвалi iх на горкi яблык.

Росквiт iхнай злачыннай дзейнасьцi прыпаy на травень, час падрыхтоyкi да iспытаy i той салодкай ляноты, ад якой дапамагае толькi аблiваньне халоднай вадой i добрая прачуханка. Вiдаць, зламысьнiцы даyно не зазнавалi нi першага, нi другога – такiя yжо норавы былi y тагачасным горадзе Менску, горадзе, што iмклiва занепадаy, учадзелы, чапурысты i чысты, як перад канцом сьвету, i не было на тых дзевак нi госпада бога, нi yчастковага.

Удзень выдатнiцы, актывiсткi моладзевага саюзу, пакорлiвыя дочкi законапаслухмяных бацькоy, пасьля школы яны вярталiся дадому, да яшчэ ня выпраyленых у крэматорыi памяцi плюшавых мядзьведзяy i пуставокiх лялек на засланых ружовым канапах, апраналiся y мяккiя хатнiя касьцюмчыкi пастэльных колераy, вячэралi з татам, мамай i малодшымi братамi, мылi посуд, рабiлi хатняе заданьне – каб празь некалькi гадзiн выйсьцi, плячо y плячо, з зарасьнiкаy густога, наркатычна-духмянага менскага бэзу дзесьцi y суседнiм раёне.

Цёмных сьцежак i дзiкага кустоyя y горадзе хапала. Бэз калыхаyся, i разам зь iм калыхаyся вусаты месяц у бяззорным менскiм небе. Даyгiя ногi y туфлiках на высокiм, але не занадта, абцасе yпэyнена ступалi на вышчарбленую плiтку, на мiгатлiвы водсьвет далёкага лiхтара, на бесклапотны цень будучай ахвяры. Яны рабiлi сваю справу моyчкi, толькi час ад часу са страшнай цемры ахвяра чула то ззаду, то збоку бомы прыглушанага, вельмi музычнага сьмеху, таго сьмеху, якi адныя жанчыны страчваюць ужо на другi дзень пасьля вясельля, а iншыя захоyваюць на yсё жыцьцё. Вядома, што жанчынам ня надта зручна бiцца y iхным нелягiчным, прыдуманым мужчынамi абутку – але бiцца i бiць, як вядома, ёсьць рознымi вiдамi спазнаньня сьвету.

Пачыналася yсё з дакладна разьлiчанага yдару вострым мыском памiж ног – настолькi ж моцнага, наколькi й нечаканага, бо не было нiводнай ахвяры, якая б спадзявалася на такую сустрэчу. Чалавек згiнаyся ад болю, быццам яму раптам скруцiла страyнiк – што ж, бывае, жывоцiк балiць, i добрыя самарыцянкi адразу ж прыходзiлi на дапамогу. Наступны yдар туфлiка цэлiy у жывот, трэцi – у калена, чацьверты – у зубы, i чалавек складваyся далей, робячыся yсё меншым i меншым у памерах, быццам партатыyнасьць была y ягонай прыродзе. Калi зьменшаная да патрэбных маштабаy ахвяра падала на сьцежку, на яе абрынаyся yжо сапраyдны град адточаных тычкоy, трапных высьпяткаy i вытняy. «Дзяyчонкi, за што?» – хрыпата крычала iстота на зямлi, закрываючы адной рукою скрываyлены твар, а другою гулкiя, нiбы званы, яйцы, i спрабуючы адчайнымi рухамi ягадзiцаy адпаyзьцi y кустоyе. І рэдка калi дзявочы голас адказваy: «За Кацю», цi там «За Таню», цi «За Каханоyскую» – а калi i адказваy, то вакол чулася незадаволенае шыпеньне: помста ня мусiла мець нiякага голасу, апрача сьмеху, помста мусiла iсьцi зь цемры, i быць няyхiльнай i безаблiчнай, як сама цемра.

Зрэшты, ахвяры часьцей за yсё i самi здагадвалiся, за што. І праглыналi сваё прынiжэньне, бо каму хочацца, каб пра яго хадзiла слава зьбiтага дзеyкамi недарэкi: за yвесь час, пакуль банда шчыравала y розных раёнах, нiводная ахвяра не паскардзiлася ня тое што y мiлiцыю, але нават прыяцелям. Толькi некалькi настаyнiкаy былi вымушаныя звольнiцца з працы i пашукаць сабе больш бясьпечнага занятку, i сярод iх быy нават адзiн немалады, жанаты чалавек з трыма дзецьмi. Каму зь дзяyчат ён мог перайсьцi дарогу, ды настолькi, каб давялося ставiць сабе новыя зубы? Мо i невядомай нам Каханоyскай, якую неяк назваy «тупой жырнай каровай» перад усёй клясай. Але ж ён быy чалавек у гадах, i зь iхнай вышынi мог дазволiць сабе, скажам так, пэyную вольнасьць стылю! Да таго ж ён сам iм расказваy, што y Індыi карова – сьвятая жывёла. Магчыма, расказваy занадта часта, бо сьмех пасьля гэтых словаy чуyся yсё радзей, а потым i зусiм занiк. Ператварыyшыся y дзiyны звон, прыглушаную музыку, якая гучыць з кустоy бэзу цёмнымi менскiмi вечарамi.

Што да ахвяраy маладзейшага веку, дык яны прыходзiлi ранiцай у школу y гераiчных бiнтах i, хаваючы вочы i заiкаючыся, расказвалi неверагодныя i няyцямныя гiсторыi. Ну, на тое яны i хлопцы, каб хадзiць з гузакамi, супакойвалi сябе пэдагогi. Галоyнае, што yсе жывыя. І нiхто ня пiша заяваy нi y органы правапарадку, нi y РАНА – толькi кантрольныя i дыктоyкi. Дзяyчаты пiшуць больш пасьпяхова за хлопцаy, расьце цэлае суквецьце выдатнiц. Хлопцам навука даецца цяжэй, але ж на тое яны i… І наогул, да свадзьбы зажывёт. І жывот зажывёт, i yсякая рана зарасьцёт, зуб прайдзёт, жызьнь прайдзёт, цот-няцот, цот-няцот, цот.

Можа, яно й добра, што мужчынская гордасьць не дазваляла ахвярам паyзаемнiчаць мiжсобку хаця б раз, каб нарэшце аб’яднацца i yвалiць крыyдзiцелькам як сьлед, вылавiyшы iх па адной. Інакш справа магла б дайсьцi да самай жорсткай вайны. А можа, на тое i быy хiтры разьлiк банды: ведаючы асаблiвасьцi гэтай гордасьцi, зламысьнiцы былi пэyныя, што ахвяры застануцца разьяднаныя i слабыя, як пiнская шляхта, i бясьсiльныя, як дзецi.

Нехта yсё ж пусьцiy пагалоску пра гэтых жудасных дзевак – перашэптам, перакурамi за школьным ганкам, апасьлiвымi пераказамi легенда выйшла за межы адной школы i разышлася па yсёй сталiцы. Хоць, магчыма, пастаралiся i самi бандыткi, намякнуyшы пра свае прыгоды самым балбатлiвым вучанiцам i прыгразiyшы iм расправай, калi яны назавуць хоць бы адно iмя.

Трэба сказаць, што бацькi yдзельнiц банды спалi спакойна: iхныя дочкi нiколi не вярталiся дахаты пазьней строга прызначанага для iх дзявочага часу. Маткам не даводзiлася yзiрацца y цёмныя двары, сьлепячы свае вочы, у якiх скакаy нязгасны тэлевiзiйны агеньчык, i выцiраючы кроy са сваiх вечна сырых сэрцаy. І айцы сямействаy ня мусiлi раyцi на дачок у вузкiх калiдорах, што yжо ноч даyно i «дзе-ты-швэндаешся-прастытутка-малая». Не, роyна y абяцаны перад сыходам на шпацыр час дзяyчаты адчынялi дзьверы сваiх кватэраy i скiдвалi з ног разьбiтыя туфлiкi. Свае станцаваныя чаравiчкi. І, пачытаyшы на ноч праграмныя кнiжкi, клалiся у свае ружовыя ложкi, пад позiркамi сваiх даyно yжо халодных плюшавых мядзьведзяy i пастарэлых лялек, пацалаваyшы yпотай постэр з выявай вусатага, як месяц, кiнаактора, якi нiколi, ах, нiколi не прыедзе y iхны горад.

Колькi iх было, тых зламысьнiц? Мо дзесяць-дванаццаць, а можа i меней, можа, гэта yсё бэз вiнаваты, ён заyжды yсё перабольшвае, непралазны менскi бэз з ачмуральным жаночым водарам, чортаy куст, якi таксама yмее сьмяяцца, калi да яго дакранешся локцем на бязьлюднай вечаровай сьцежцы; можа, гэта ягоная прысутнасьць стварала iлюзiю шматлiкасьцi банды. А дзеyкi y гэтай зламыснай кампанii былi як на падбор: бляндынкi i брунэткi, пульхныя i хударлявыя, як мадэлi, маленькiя, празрыстыя, як рэдкi вiд жабянятаy, i высачэзныя, падобныя да скандынавак жанчыны y целе, пра якiх i ня скажаш, што яны яшчэ школьнiцы, такiх у войска бяруць, не раздумваючы, i y жонкi бяруць, i y касманаyты, i y мiлiцыю, i на цёмныя справы y сьветла-шэрую ад брудных лiхтароy iмглу.

Банда шчыравала месяцы тры, ня болей – яна так i засталася няyлоyнай, засталася белымi калготкамi на першым таполевым сьнезе. Здаецца, менавiта так, «белымi калготкамi», з жывёльным жахам перад усiм жаночым, называлi мiтычных прыбалтыйскiх снайпэрак расейскiя акупанты на Каyказе. Напады скончылiся, нiбыта i не было разьбiтых вострымi абцасамi вуснаy i адточаных тычкоy пад рэбры ды трапных вытняy па самых гордых мужчынскiх месцах. Зразумела, чаму: не таму, што кожная школа некалi канчаецца, i не таму, што некаторыя жабяняты ператвараюцца y скандынавак, а некаторыя скандынаyкi y афрыканскiх рабыняy, i не таму, што неyзабаве зьявiлiся мабiльнiкi, а сьвятла y горадзе стала болей, чым бэзу. І не таму, што менскi месяц згалiy вусы – бо y яго iх i не было, тых вусоy. А таму што кожная сапраyдная гiсторыя мусiць скончыцца нiчым, каб пакiнуць месца для новай, яшчэ больш сапраyднай. Толькi так яна мае шанец ператварыцца y легенду.




2. Млявыя мэлянхолiкi


Аповед пра тую дзявочую банду я пачуy ад знаёмага паэта У. Л. Мы сядзелi зь iм i ягонай жонкай-перакладчыцай у самай знакамiтай менскай кавярнi, яны пацягвалi вiно, я – каньяк, быy вечар, i кавярня запаyнялася, як пясочны гадзiньнiк. І хоць аповед быy зусiм кароткi, бо гаварылi мы, уласна кажучы, зусiм не пра гэта – маё yяyленьне адразу ж дамалявала yсе падрабязнасьцi, i легенда yспомнiлася так ясна, быццам я сам быy яе yдзельнiкам. Я сапраyды чуy яе y дзевяностых, калi праходзiy пэдпрактыку y адной зь менскiх школаy. Школа была на самым краi гораду, i таму yсе чуткi даходзiлi да нас у апошнюю чаргу.

Я yспомнiy ня толькi гiсторыю, але i самае важнае. Што y той час, калi яна адбывалася, мне дужа карцела зрабiцца яе пэрсанажам.

Хацелася хаця б раз апынуцца на месцы ахвяраy – i адчуць боль i асалоду дзявочай жорсткасьцi. Але тады я iх не зацiкавiy – тых велiчных i сьмяшлiвых зламысьнiц. Калi я вучыyся y школе, мяне бiлi толькi мужчыны – i я бiy толькi мужчын. Я цэлiy у вочы i скулы, вырываyся, падаy, падымаyся, глытаy соплi i кроy, задыхаyся i зноy лез у бойку. А мне хацелася ляжаць, сагнуyшыся, i стагнаць. Гаварыць пра боль на ягонай мове.

А цяпер я быy ужо зусiм дарослы чалавек, пазбаyлены школьных страхаy i комплексаy, мазахiст i садыст ува мне даyно здалiся на мiласьць млявага мэлянхолiка – i тым ня менш, седзячы y той кавярнi, я азiрнуyся y нейкiм трывожным захапленьнi.

Я заyжды верыy у гэтую наiyную, настоеную на адвечных мужчынскiх страхах легенду – i цяпер абводзiy вачыма людзей навокал. Кожны зь iх мог быць у свой час ахвярай дзiyнай банды, якая некалi пайшла насуперак законам сьветаyладкаваньня i yрэшце сышла за мяжу часу, як махноyцы за Прут, так i ня здаyшыся, так i ня стаyшы на каленi, так i не запэцкаyшы сваiх белых калготак. Кожная з тых жанчын, якiя сноyдалi цяпер вакол нас з келiхамi i фiлiжанкамi, выпадкова кранаючы рукавом маё плячо, абдзiмаючы ветрам сваiх прыгожых рухаy патылiцу, магла быць там, на цёмных сьцежках Менску часоy апошняга fin de si?cle, магла быць той, якая рабiла першы, дакладна вымераны yдар. Той, якая сьмяялася y прыцемках, з асалодаю аддаючыся сваёй празе помсты.

На нейкае iмгненьне я нават адчуy, што мы yсе тут, у кавярнi, паяднаныя гэтай легендай i дагэтуль зьвязаныя клятвай маyчаньня, што мы толькi робiм выгляд, што занятыя iншым, а насамрэч кожны з нас чакае, што будзе далей. Таму што мы баiмся, што yсе даведаюцца пра нашыя сапраyдныя ролi y гэтай даyняй гiсторыi. Пра тое, хто быy ахвярай, хто нападнiкам, хто разносiy чуткi, а хто проста баяyся выходзiць адзiн увечары y сквэр. І жыць, як раней, будзе yжо немагчыма. Бо y маiм узросьце пачынаеш неяк баяцца за сьвет. Ёсьць рэчы, якiя лепей ня ведаць.

А яшчэ такiя думкi вельмi мяне yзбудзiлi. Не маглi не yзбудзiць – бо кожная зьмена роляy i ракурсаy заyжды пякуча хвалюе, як мужчын, так i жанчын, i варта ёй хаця б крышачку зацягнуцца, гэтай зьмене, гэтай гульнi, бо гульня i ёсьць пераменай роляy – i yзьнiкне жаданьне дагуляць да канца. Ды што там ролi – адной зьмены ракурсу yжо цалкам хапае. Мы любiм глядзець на жанчын зьнiзу, так яны выглядаюць зусiм iнакш – i yзбуджаюць мацней, чым калi мы бачым iх зьверху, як звыклi бачыць. Мы шалеем, уяyляючы сабе белыя калготкi, мы хочам пабачыць на гэтых беласьнежных каленях брудныя плямiны. Мы баiмся iх – i хочам. Нас вабiць гэтая цемра на тварах i танец злых ног, мы прагнем быць зьбiтымi, бо хочам быць вiнаватымi, а гэта нам забаронена.

Услухоyваючыся y разьмераны шум галасоy, вывучаючы людзей, што нясьпешна пiлi, нэрвова шаргаталi мэню, сьмяялiся i жартавалi, зь нейкай пакутай зазiраючы адно аднаму y твары, я падумаy, што yсё ж люблю iх. Мяне да iх цягне, а iх да мяне – быццам i праyда нас усiх зьвязвае нейкая гiсторыя, i мы ня ведаем, як пазбавiцца ад яе магii. Ня надта прыстойная гiсторыя. Я глядзеy за тым, як яны пакрысе напiваюцца, як на розных хуткасьцях ап’яненьня нясуцца да паyночнай гадзiны, i халодны сiвер самоты yжо чакае iх ля yваходу, куды яны выбягаюць пакурыць. Яны трымаюцца за парэнчы, чапляюцца за рукi каханых, яны iмкнуцца не адыходзiць занадта далёка ад кавярнi. Я зразумеy, усё яшчэ пад уладай той гiсторыi, што нiкуды мне ад гэтых людзей не yцячы. І што я iм насамрэч зайздрошчу – iхнаму yменьню забываць i yдаваць, што мы yсе жывем паасобку.

З гэтым пачуцьцём зайздрасьцi, з думкамi пра менскi бэз i белыя калготкi, з каньяком, якi yсё яшчэ грэy мне кроy, я расплацiyся, разьвiтаyся з У. Л. i ягонай жонкай i рушыy дадому. Той успамiн пра дзявочую банду яшчэ доyга не выходзiy y мяне з галавы.

А галава y мяне, калi шчыра, дзiyная. У ёй увесь час глуха гучаць падслуханыя сям i там гiсторыi, зь юнацтва мне мрояцца нейкiя замкi, ды старыя мапы, ды заседжаныя мухамi фатаздымкi, ды рэчы, гаспадары якiх даyно адышлi y лепшы сьвет, ды yсялякiя выспы, ды памерлыя мовы, ды чужыя гарады, праз туман якiх мне абавязкова трэба пабачыць сябе, iнакш я не магу заснуць. Не галава, а блышыны рынак. Іншыя y маiм узросьце yжо абавязкова чымсьцi камандуюць, камусьцi загадваюць – а я yсё кудысьцi не туды, i чуецца мне нешта ня тое. А зiма yсё нiяк ня скончыцца. А рана на Йвана. А y нас сягоньня кошка. А захочаш бегчы – няма куды. А тралейбус едзе штуршкамi, рыyкамi, а тралейбус галоднымi вые ваyкамi, а сядзеньнi цьвёрдыя, быццам камень, сьпiны мяккiя, як зямля…

Праз тры месяцы я захварэy на запаленьне лёгкiх i мне зрабiлася не да yспамiнаy. У. Л. з жонкай зьехалi y Вiльню, кавярню купiлi нейкiя масквiчы, i яна пакрысе апусьцела. Сьвет зноy стаy бясьпечны i знаёмы, нiякiх учора i заyтра, толькi сёньня, кожны дзень сёньня, у якiм трэба было неяк захоyваць раyнавагу – на гэта iшлi yсе сiлы. Цi мог я падумаць тады, што неyзабаве мне давядзецца зноy успомнiць тую гiсторыю зь дзевяностых? І – хто б мог падумаць – даведацца яе працяг.




3. Падарожжа пачынаецца


З таго часу, калi дзеyкi-мсьцiyцы тэрарызавалi сталiцу, мiнула больш за пятнаццаць гадоy. У Менску адбылося вельмi шмат розных вялiкiх i малых падзей, падзеi былi запiсаныя y кнiгi, кнiгi забытыя – хто цяпер чытае кнiгi? Вялiкiя падзеi зьмянiлi горад i людзей у iм. А большасьцi з малых падзей сапраyды нiхто не заyважыy – бо вядома: каб на нейкую падзею зьвярнулi yвагу, каб яна засталася y памяцi, трэба, каб яе галоyным героем быy мужчына, каб усё круцiлася вакол мужчыны, каб мужчына быy яе рухавiком, прычынай або наступствам. Каб ён прынамсi валяyся пад нагамi, самы захудалы, самы нiкчэмны, але валяyся – мужчыны yсяму надаюць сэнс.

Таму нiхто, абсалютна нiхто не пераймаyся, калi аднойчы летняй ранiцай, якую менскiя мэтэаролягi па сваёй завядзёнцы не пасьпелi падрыхтаваць як сьлед, i яна атрымалася крыва, коса, з дробным дажджом i дурнымi прадчуваньнямi, з пад’езду аднаго з дамоy ля Палаца Барацьбы выйшла жанчына без парасона, у белай, занадта белай сукенцы, з чорным заплечнiкам, i рашуча рушыла да прыпынку. На сваiм шляху яна не сустрэла нiводнага мужчыны, бо, ясная рэч, усе яны былi або на працы, або на вайне, або y гаyне. Карацей, рабiлi гiсторыю.

Жанчына iшла так рашуча, быццам ведала, што дождж неyзабаве скончыцца.

А сукенка была крыху нiжэй калена.

А пад мокрай сукенкай хавалiся ценi бялiзны, як пражылкi пад тонкай скурай.

І было холадна, i сядзеньнi y тралейбусе былi цьвёрдыя, быццам камень, сьпiны мяккiя, як зямля…

Але y той жанчыны y белай сукенцы сьпiна была цьвёрдая. Занадта цьвёрдая. Бо на гэтай сьпiне вiсеy заплечнiк. І кожны, хто дакранаyся да яго – мiжволi, выпадкова або наyмысна, бо для чаго яшчэ iснуюць тралейбусы – кожны, хто дакранаyся да заплечнiка, адчуваy дзiyны холад i цьвёрдасьць. Адчуваy пад тканiнай чорны мэтал.

Жанчына з заплечнiкам была чымсьцi падобная да iнсэкты са складзенымi крыламi. Да нейкай белай мухi з чорным верхам. Яна даехала y тралейбусе да Дому друку, спусьцiлася y мэтро, i вось ужо ахоyнiк глядзiць на яе з падазрэньнем, бо надта yжо цьвёрдай падаецца яе сьпiна ягонаму спрактыкаванаму воку, але яна yсё далей i далей ад яго, жанчыну y белай сукенцы зносiць цячэньнем эскалятара, крылы намоклi ад поту, вось яна yжо yпырхвае y вагон, а ахоyнiк усё думае, усё разважае, цi не праверыць яе, цi не прымусiць зьняць чорныя крылы, белую сукенку, тонкую скуру i yсё, што пад ёй. «Что в рюкзаке?» – спытаyся б ён, i яна адказала б: «Белыя калготкi». Ён хацеy бы, каб яна так адказала. Ён баiцца, баiцца i не наважваецца. Тугi, даyгi роздум, быццам гэты дзядзька заржавелы кран адкручвае.

У злым, непрыветным мэтро жанчына прыяжджае на вакзал. На скрыжаваньнi стаяць шафёры маршрутак, шукаюць пасажыраy: «Мир, Кореличи, Новогрудок!Мир, Кореличи, Новогрудок!» – гучна паyтарае адзiн, быццам выкрыквае першамайскi лёзунг. Але жанчына iдзе далей, да стаянкi.

Там яе yжо чакае аyтобус. Вельмi важны аyтобус. Экскурсiйны аyтобус гэтай гiсторыi. На лабавым шкле – рэкляма, што запрашае наведаць нядаyна адрэстаyраваны замак на захадзе краiны. Кiроyца зь цёмнай душой, у кашулi з кароткiмi рукавамi, з таннай цыгарэтай у зубах. Трыста тысяч плюс грошы на абед, плюс чаявыя экскурсаводу, якi чакае y тым самым замку. Жанчына y белай сукенцы зайшла апошняй, неyпрыкмет перамiргнуyшыся з кiмсьцi, зьняла заплечнiк, уладкавала памiж ног, пагладзiла, як сабаку… Воляй лёсу y гэтым аyтобусе сяджу i я. Вось я апускаю вочы y кнiжку. Нехта чхае. Уключанае на yсю моц радыё абяцае навальнiцу – i па аyтобусе, як яе прадвесьце, праходзiць ледзь чутны незадаволены yздых.

«В восемь вечера будем дома», – з наyмыснай, перабольшанай ахвотаю адказвае на нечае пытаньне жанчына з турбюро. Яна сядзiць каля кiроyцы i нiяк ня можа нас палiчыць. Раз, два, тры, чатыры… Пяць. І спачатку: раз, два, тры…

Яна памыляецца. Мы yсе памыляемся, пасажыры дурнога, але вельмi важнага аyтобуса, якi зьбiраецца выехаць дажджлiвай ранiцай з шэрай сталiцы. Апрача жанчыны y белай сукенцы, якая глядзiць проста перад сабой, i нiхто пакуль што не зьвяртае на яе yвагi. Толькi я – бо даyно пазнаy яе, але yдаю, што бачу першы раз. Ёсьць жанчыны, якiх лепш ня ведаць.

Тое, што яна тут, не прадвяшчае нiчога добрага. Яшчэ ня позна выйсьцi, яшчэ ня позна вярнуцца дамоy i ня браць удзелу ва yсiм гэтым. Даць магчымасьць iншымрабiць Гiсторыю. Іншым – гэта значыць мужчынам. Іх у аyтобусе хапае. Вось хаця б гэты, на выгляд – iншаземец. Ён падазрона yзiраецца y акно. Ён чагосьцi баiцца… Аyтобус паволi выбiраецца з натоyпу нэрвовых людзей i мёртвых дамоy. Нiбы навобмацак, грузнавата, але yпэyнена аyтобус выяжджае на шашу. Аyтобус вязе нас у Замак.

Жанчына y белай сукенцы, зьнiадкуль, раптоyна, з майго цёмнага юнацтва… Адзiны знаёмы мне твар. Гэта цяпер я магу расказаць пра кожнага з пасажыраy так падрабязна, быццам яны yсе былi y мяне на споведзi. А тады я меy свае пляны. Блышыны рынак у галаве разгортваyся, раскладваy тавар, заляжалыя, смутныя думкi. Як толькi я заняy сваё месца, вакол маёй галавы быццам бы yтварыyся празрысты шар, i адтуль, з глыбiнi гэтай сфэры, я, прыплюшчыyшы вочы, назiраy за пасажырамi, думаючы пра сваё. Але пра мае пляны пазьней. Мы yсе тады мелi пляны. Але толькi адзiн зь iх быy увасоблены y жыцьцё.

Потым, калi yсё скончыцца i вiнаватыя будуць пакараныя, а героi атрымаюць заслужаныя yзнагароды i сьцiплыя кампэнсацыi, нас пералiчаць. Нас палiчаць да апошняга, дакладна i строга, i высьветлiцца, што адным цудоyным днём у замак, дзе i так хапала народу, увайшло дзевятнаццаць чалавек. А дакладней, дзесяць, бо жанчыны yсё ж не зусiм людзi, цi ня праyда? Але пакуль што яны яшчэ ня выйшлi з аyтобуса, яны яшчэ нясуцца насустрач цёпламу дню, якi не прадвяшчае нiчога, апрача навальнiцы. Самы час прыслухацца да iхных размоваy, пагатоy замак ужо зьявiyся на даляглядзе. Яшчэ хвiлiн пятнаццаць, i яны будуць на месцы. Жанчыны пераважна маyчаць, мужчыны вядуць нясьпешныя размовы. Пра палiтыку, пра культурна-гiстарычныя каштоyнасьцi, пра жывёлаy, пра грошы i, вядома, пра жанчын. Пра што ж iм яшчэ гаварыць? І пра што маyчаць?

Іх досыць шмат – але y аyтобусе ёсьць вольныя месцы. Значыць, экскурсiя па нядаyна адрэстаyраваным замку не карыстаецца шалёнай папулярнасьцю. Пасажыры круцяцца на сядзеньнях, iх цягне адно да аднаго, але пакуль што праклятая прыстойнасьць не дае iм разьняволiцца да канца. Іх можна параyнаць зь дзецьмi, гэтых людзей, якiя вырашылi прысьвяцiць свой выходны дзень падарожжу y Краiну замкаy – патрацiлi грошы, няшмат, але патрацiлi, перакананыя, што яно таго варта. Яны yсьмiхаюцца, яны яшчэ цнатлiвыя, яны яшчэ ня ведаюць, што iх чакае, але yпэyненыя, што yсё, усё будзе добра. Што зь iх атрымаецца? Кiм яны вырастуць, падняyшыся з сваiх наседжаных пранумараваных месцаy? Кiм увойдуць у замак?

Паглядзiм.

А лепш паслухаем. Замак усё блiжэй. І радыё yжо даводзiцца перакрыкваць, бо акурат цяпер на yвесь аyтобус гучыць бадзёрая кампазыцыя, апрацоyка народнай песьнi пра Ганну. Песьнi, якую нельга не задушыць, не забiць, а можна толькi даслухаць да канца:

		Ой крычала Ганна
		Нi позна нi рана
		Ой гарэла Ганна
		На вачах у пана.

Дурнаватая, калi падумаць песьня. Ня наша. Было y ёй нешта штучнае, нешта фальшывае. Але яе лiчылi народнай, а народнае ня можа быць нi фальшывым, нi дурнаватым.

Запомнi гэта, чытачу.




4. Краiна замка?


Здалёк Замак быy падобны да агромнiстай галавы iндзейца, якая прымружыла вочы i ашчэрыла зубы.

«Вам, пэyне, гэта yсё нецiкава, – пераконваy свайго суседа чалавек у цёмных акулярах. – Уяyляю, як вам сьмешна, хаха. Вось у вас у Аyстрыi – гэта замкi. Сапраyдныя бургi, аyтэнтыка, з фэадальных часоy! А y нас? Усё фальшыyка, iмiтацыя!»

Аyстрыяк жаласьлiва yсьмiхаyся i выстаyляy наперад далонь. Ён не разумеy анi слова. Ён хацеy занурыцца y сваю брашуру, якая тлумачыла яму на мясцовым, досыць сярдзiтым дыялекце ангельскай мовы, што Беларусь стала членам ЮНЭСКА y 1954 годзе i што нацыянальнай жывёлай гэтай краiны ёсьць бiзон. Апрача таго, брашура паведамляла, што захаваньне гiстарычнай спадчыны – гэта абавязак кожнага грамадзянiна i найважнейшы дзяржаyны клопат.

Аyстрыяк ня ведаy, што такое ЮНЭСКА. Ён прыехаy сюды, каб знайсьцi якую-небудзь недарагую рускую жанчыну i прывезьцi яе дамоy да наступленьня зiмовых халадоy. Зiмовыя халады яго пужалi. Расказвалi, што некалi тут замярзалi жыyцом цэлыя армii. Аyстрыяк быy уражлiвым чалавекам – вось i цяпер, у самы разгар лета, седзячы y гэтым аyтобусе, дзе yвесь час грала аглушальнае радыё, а чалавек побач зь iм траскатаy, як бразыльскi футбольны камэнтатар, аyстрыяк уяyляy сабе бясконцую чараду ледзяных салдатаy, замерлых уздоyж дарогi. Салдатаy, якiх зацярушвае дзiкая славянская завея. А недарагiя жанчыны, якiх хацелi yратаваць тыя ваяры, бегаюць паyголыя па сьнезе, рагочуць i ганяюць бiзонаy. І кожная ведае, што y 1954 годзе iхная краiна yступiла y гэтае загадкавае ЮНЭСКА.

Жанчыну ён, здаецца, знайшоy – толькi наконт кошту пакуль не дамовiyся. І яна, не сказаyшы пакуль нi «так», нi «не», выправiла яго сюды. Абвясьцiла, што яму трэба абавязкова зьезьдзiць у iхны беларускi замак, iнакш яна пакрыyдзiцца. ЮНЭСКА – сказала яна, падняyшы палец угару. Што yсё ж значаць гэтыя шэсьць вялiкiх, як праваслаyныя купалы, лiтар? – раздражнёна падумаy аyстрыяк. І як iх маглi туды yзяць, у тое ЮНЭСКА, зь iхнымi бiзонамi, зь iхнымi халадамi, iхным страшным альфабэтам? І што, дзеля yсяго сьвятога, хоча ад мяне гэты надакучлiвы сусед, у якога так непрыемна пахне з рота?

А чалавек у акулярах не пакiдаy яго y спакоi: «Яны кажуць: Краiна Замкаy! Ня бачылi? Так i пiшуць: Беларусь – Краiна Замкаy! Хаха».

«Хаха», – паyтарыy умольна аyстрыяк, зноy выставiyшы наперад далонь – але марна.

«Краiна Замкаy! – пагардлiва крэкнуy неадчэпны сусед. – А iх тут раз-два i… Ну Мiр, ну Нясьвiж, яшчэ парачка, ну i гэты, куды мы едзем, не хачу называць… Усё. Кажу вам: рэальна yсё! Дый тое, зараз пабачыце – пасьля рэстаyратараy там жывога месца не засталося. Ня замак, а, выбачайце, ахвяра аборту!»

Ён пераможна азiрнуyся i абвёy вачыма iншых пасажыраy, якiя старанна рабiлi выгляд, што ня слухаюць.

«Дык а чаго ты на экскурсiю едзеш, калi ахвяра? – нарэшце лянiва запытаyся нехта ззаду. – Сядзеy бы дома».

«Вот народ, всё б своё обсирать, не могу», – адразу ж сказала нейкая Жанчына y Зялёным, не адрываючы позiрку ад акна.

Над замкам вiсела хмара, праколатая тонкiм сонечным променем. І прамень апускаyся да самай замкавай вежы, i там, дзе ён дакранаyся да яе, лунала дзiyная сьвецень.

«А я ганаруся нашай краiнай», – тонкiм голасам сказаy чалавек са значком i падняyся зь месца. Нехта запляскаy, iранiчна, павольна, з адцяжкай.

«Вы y аyстрыяка спытайце!» – чалавек у акулярах паказаy пальцам на свайго суседа, якi цяпер вымушаны быy жаласьлiва yсьмiхацца yсяму аyтобусу. Аyстрыяка yважлiва разглядзелi, нехта нават азiрнуyся, каб пацiснуць яму руку.

«А что этот австрияка? Его дедуля здесь, видать, в свое время наделал делов, – сказаy мужчына з вусамi, пра якога з дакладнасьцю можна сказаць, што y яго ёсьць дача y пасёлку для адстаyных вайскоyцаy. – Австрийцы тоже в вермахте служили, забыли, а? Ещё и добровольцами записывались. Семьдесят лет родину после них отреставрировать не можем. А что, не так? Пусть расскажет».

«Господа! – з дакорам прамовiла жанчына з турбюро, якая сядзела ля дзьвярэй. – Господа, вы же взрослые люди! Мы уже почти приехали!»

Цёмна-чырвоныя муры, забытыя на жоyтым узгорку, ценi на iх, хуткiя, бясшумныя, як манахi – падбiраюць крысьсе, апускаюць капюшоны, таропка прашмыгваюць ля самай зямлi. Кажуць, яны пражылi разам ужо шэсьцьсот гадоy: гэты замак, гэтая хмара, гэтае сонца.

Недзе мы такое yжо бачылi. У нейкiм навукова-папулярным сьне.

«Девушка, а вы одна едете? – нахiлiyся да маyклiвай дзяyчыны y белым вясёлы, страката апрануты барадаты бляндын, якi глядзеy на яе yсю дарогу. – Давайте я ваш рюкзак…»

Яна зiрнула яму y вочы i yсьмiхнулася, але прамаyчала. Усьмешка яго падбадзёрыла.

«Я говорю, давайте я ваш рюкзачок того, – навiсаy ён. – Того, на полочку».

«Зачем?» – спытала яна, зноy yсьмiхнуyшыся. Тонкая, застылая, пазычаная yсьмешка, але бляндынчык падняyся зь месца, расправiy плечы, ухапiyся за палiцу дзьвюма рукамi, быццам хочучы на ёй падцягнуцца.

«Ну, а чего вы сидите, это самое, как мужик, ноги расставили, – сказаy ён, аблiзнуyшы вусны. – Вам же мешает, я ж вижу. Я за вами, это самое, всю дорогу слежу, глаз отвести не могу».

«Зачем?» – зноy запыталася яна, абыякава акiнуyшы позiркам ягоны мясiсты, ружовы, са сьветлай шчэцьцю твар, якi падсоyваyся yсё блiжэй. Цяпер яна адчувала ягоны подых – зацiкаyлены, грубы, жывы, сьвежы.

«Потому что вы на бабочку похожи, – засьмяяyся ён, агалiyшы зубы, кожны зь якiх запрашаy да агульнага сьмеху, а далей ужо как пайдзёт. – Не обижайтесь, девушка. Вас как зовут?»

«На бабочку? Почему?» – спытала яна, адвярнуyшыся, гэтым разам без усьмешкi. Яе суседка ела бляндына вачыма.

«Что вы всё зачем да почему? – пакрыyджана прамовiy ён. – Вы держитесь ко мне поближе, говорят, в Замке привидения водятся. И подземные ходы есть. Тёмные такие… Не верите, спросите у нашей главной. Эй, госпожа как вас там! Госпожа Оцецкая!»

Галава iндзейца наблiжалася. Вось ужо i птушак на мурах вiдаць, i шырока разяyлены рот – туды яны пойдуць паслухмянай чарадою, дастаючы з кiшэняy i торбаy свае тэлефоны, разгортваючы далонi, як бутэрброды. Чаму iндзеец, якiя iндзейцы? Мо таму, што прозьвiшча жанчыны з турбюро i праyда – Ацецкая, амаль што Ацтэцкая, у яе на бэджы напiсана, а мо таму, што назва найблiжэйшай да Замку вёскi, якую яны нядаyна праехалi, Мэскалiны – так мне прачыталiся гэтыя няшчасныя Мiхалiны, белыя лiтары, якiя мiльганулi на сiнiм указальнiку, як аблокi на кавалку абваленага неба. І навокал нейкая Ацтэччына, ацалелая y вiрах рэканструкцый i аграрных мадэрнiзацый. Белыя камянi, неба колеру мачанкi, праз трыста мэтраy ужо сiняе, звонкае, бы напятае, i yзьбiтыя на яго yзорчатыя yзгоркi, i yзгадкi, быццам ты тут ужо бываy некалi, у мiнулым жыцьцi.

«Привидения? Не забегайте вперед, вам все расскажут и покажут», – нэрвова сказала жанчына з турбюро, узiраючыся y неспакойнае неба над замкам.

«Не хотите говорить, как зовут, буду вас Почемучкой называть», – махнуy рукой бляндын i сеy на сваё месца, драпежна выставiyшы падабродзьдзе. «Что за девушки пошли, бабочки им не нравятся, – зьвярнуyся ён да мяне. – А кто нравится? Мухи? Ничо. Все равно поймаем и определим, куда надо, в замке темных закоулков на всех хватит, скажи, Почемучка?» – i ён падмiргнуy мне: як мужчына мужчыну. І я чамусьцi падмiргнуy яму y адказ. Як мужчына му.

«Прывiдзенiя… – зноy накiнуyся на аyстрыяка чалавек у акулярах, якi yважлiва сачыy за размовай. – Усе вушы прагудзелi гэтай Ганнай. Вось у Баварыi я разумею – прывiды. Я быy, я бачыy. Вось, скажам, Нойшвайнштайн. А тут панавыдумляюць… Прывiдзенiя. Усiх прывiдаy даyно бальшавiкi да сьценкi паставiлi. І Ганну гэтую вашую… Вось у Аyстрыi – вось там прывiды. А y нас? Мазгi тлумяць беларусам. Каб толькi грошы плацiлi нi за што. Турбюро… Не, ну скажыце iм, як еyрапеец? Вам, пэyне, гэта yсё сьмешна, хаха».

І ён фальшыва засьмяяyся, тыцнуyшы аyстрыяка y бок.

«Он же вас не понимает, – ня вытрымала Жанчына y Зялёным. – Вы ему по-английски хотя бы скажите, а то совсем утомили человека».

Чалавек у акулярах пагрозьлiва абярнуyся y яе бок: «А вы мне рот не затыкайце! Я на сваёй зямлi i заyжды i з усiмi размаyляю на роднай мове! А не падабаецца – едзьце y сваю Маскву! Няма чаго швэндацца па нашых старажытных замках!»

Аyстрыяк закацiy вочы. Яму хацелася, каб гэты дзень як мага хутчэй скончыyся. Навошта яна замовiла яму гэтую экскурсiю? Яны яшчэ не даехалi да Замку, а ён ужо стомлены, як пасьля месяца працы y офiсе. Мо яна працуе y турыстычным агенцтве, яго нявеста? І проста зарабiла на iм? Дый цi можа ён назваць яе нявестай? Тут нiкому нельга верыць. А сусед працягваy: незнаёмыя, хуткiя, няyлоyныя, крыyдлiвыя словы.

«У чалавека мова, як i мацi, адна! – павучальна i строга сказаy чалавек у акулярах. – Вось так, спадарыня. Шкада, што ня yсе гэта разумеюць! Іншых моваy нам ня трэба! Вас нiхто па-беларуску размаyляць не застаyляе! І вабшчэ: можа, ён так нашу мову вывучыць. А што?»

Тут ужо бляндын ня вытрымаy i зарагатаy, дакрануyшыся да пляча дзяyчыны y белай сукенцы: «Представляю себе: белорусскомовный австриец! Бульба, драник, данкешон!»

Усьмiхнуyся нават адстаyны вайсковец, патузаy вусы. І зiрнуy употай у водсьвет на тэлефоне, заклапочана, нецярплiва.

Нiхто, апрача мяне, тады гэтага не заyважыy. А я добра запомнiy ягоныя вочы: у кожным па пляне, вялiкiм пляне, якiя трэба абавязкова зьдзейсьнiць.

Ня толькi y аyтобусе, але i ва yсёй краiне нiхто ня ведаy, што адстаyнiк працаваy на адну вельмi важную фiрму y суседняй дзяржаве. Можна сказаць, што i на саму суседнюю дзяржаву – але можна i не казаць, здаравейшы будзеш. Праца была непрыкметная, але дужа сур’ёзная. Роyна а другой у Замак прыйдзе чалавек зь Мiхалiнаy. Таксама дачнiк – да якога y нашага адстаyнiка была важная справа. Яны мусяць спаткацца недзе y ценю замкавых муроy, загаварыць, нiбы выпадкова, пра кошты на дачы, пра надвор’е, пра рыбалку. І застацца y прахалодным закуточку сам-насам, калi экскурсiя рушыць у сутарэньнi. Такi y iх быy плян. Ім шмат трэба было абмеркаваць. І калi yсё yдасца i сыдзецца, заyтра а чацьвертай ранiцы на няiснай, але праведзенай на мапах усходняй мяжы пачнецца рух. Ранiшняя смуга запахне выхлапнымi газамi, з памежнага лесу вызiрнуць вострыя насы бранiраваных iстотаy, самалёты перасякуць нябачны паветраны бар’ер за адну сэкунду. На шашы i тых незьлiчоных дарогах, якiя yпадаюць у яе паyнаводную, бэтонную плынь, зьявяцца грузавiкi з надпiсам «Люди». Калi yсё yдасца i сыдзецца, калi Там «далi дабро», а Тут гатовыя яго прыняць – тады заyтра пачнецца вялiкi, ранiшнi, iмклiвы i незваротны рух. Рух жалеза i здаровай, маладой чалавечыны. Рух на Захад.

А можа, нiчога i не пачнецца. Можа, выступленьне перанясуць на восень. Цi зусiм адменяць. Усё залежыць ад таго, якой будзе сёньняшняя сустрэча. Сустрэча двух непрыкметных адстаyных дачнiкаy, пажылых, але маладжавых мужчын, якiя пасадзiлi, вырасьцiлi i пабудавалi, але не парушылi прысягу.

«Што ж вы не фатаграфуеце? – зласьлiва yсклiкнуy чалавек у акулярах, тыцкаючы пальцам у акно аyтобуса. – Га, спадарства? Што яны не фатаграфуюць? – ён зноy павярнуyся да аyстрыйца. – Бо iм сорамна! Стыдоба! Хiба гэта замак? Гэта ж павiльён Беларусьфiльму нейкi! Дзе аyтэнтыка? Зiрнiце на муры! Эх!»

Чалавек у акулярах пашукаy, куды плюнуць, не знайшоy i зьняy акуляры, уклаyшы y гэты жэст столькi пагарды, што yсе i праyда абурана адвярнулiся да вокнаy.

«Вы на iх не крыyдуйце, – дабрадушна сказаy хтосьцi па-нямецку, i аyстрыяк узрадавана пацягнуyся на гэты ратавальны голас. – Яны, па сутнасьцi, вельмi добрыя людзi. Проста гавораць часьцей, чым трэба. Вы i праyда аyстрыец?»

Аyстрыяк павярнуyся. Добразычлiва yсьмiхаючыся, на яго глядзеy тоyсты чалавек у кепцы. Яны бачылiся на вакзале, калi пакiдалi сталiцу – таyстун спачатку пiy пiва, а потым заснуy, i вось цяпер сьвежы, румяны, заспаны, як кавалак сьвiнiны, ён глядзеy на аyстрыяка i прамянiста yсьмiхаyся.

«Хольгер, – працягнуy ён пульхную руку. – Хольгер Кунцэ, з Гановэру».

«Рудзi Шпэцль, – з палёгкай пацiснуy руку аyстрыяк. – З Грацу. Не, усё добра. Ужо добра. Я ведаy, куды еду. Але трохi не разьлiчыy сваiх сiлаy».

«Прыехалi па жонку? – усьмiхнуyся з разуменьнем Кунцэ. – Я так i падумаy. Першы раз я таксама прыехаy з гэтай мэтай. На жаль, ня склалася. Мяне падманулi. Так проста, быццам гэта быy такi мытны збор. Але я не расчараваны. Урэшце, мне заyжды падабалiся прыгоды, а дзе iх яшчэ шукаць? На Балканах небясьпечна, там заyжды было небясьпечна, калi едзеш адзiн. У Альбанii? Не, дзякуй! Тут блiжэй i прасьцей дамовiцца. А тое, што тут можна знайсьцi харошую бабу… Магчыма, раней так i было. Але yсё даyно yжо зьмянiлася».

«А мне казалi, што тут толькi сьвiсьнi», – расчаравана прамовiy Шпэцль.

«Хто казаy? Трэба сур’ёзьней ставiцца да крынiцаy, – засьмяяyся Кунцэ. – Гэта быy твой сусед? Давай на ты, ок?»

«Згода, – зьдзiyлена сказаy Шпэцль. – Так, сусед. Як ты здагадаyся?»

Дома, па той бок мяжы, ён нiколi б не дазволiy сабе вось так хутка, з паyабароту, завесьцi гэткую шчырую гутарку. Нават каб пагаварыць з суседам – а той быy неблагi чалавек, з мазгамi. Шчырасьць – гэта глупства. Але тут, у аyтобусе, якi запаyзаy на yзгорак, яму раптам зрабiлася лёгка i прыемна ад сваёй шчырасьцi. Хацелася, каб гэты Кунцэ гаварыy, няважна што. Але ён казаy сапраyды разумныя i цiкавыя рэчы.

«Я ж кажу, я тут чацьверты раз, – задаволена прымружыyся Кунцэ. – Наслухаyся гiсторый».

«І праyда, гэта быy мой сусед… У яго руская жонка… Але ён прывёз яе сем гадоy таму… І yжо разьвёyся. Цяпер яна y Вене», – прамармытаy Шпэцль.

«Сем гадоy! – прагудзеy насьмешлiва Кунцэ. – У Вене! Дураць нашага брата… А сем гадоy таму, скажу я табе, тут шмат што можна было браць голымi рукамi, калi ведаеш патрэбных людзей. А калi яшчэ гаворыш крыху па-расейску…»

«Ты yмееш па-расейску?»

«Не iдэальна, але… – Кунцэ yздыхнуy i паклаy руку на сьпiнку крэсла Шпэцля. – Шмат што разумею i яшчэ больш магу сказаць. Натуральна, калi яны не балбочуць, як ашалелыя. Пра што тут была спрэчка, я так i не дапяy. Яны крычалi, як малпы. Калi шчыра, Шпэцль, я не прывёз адсюль бабу, але знайшоy нешта значна больш цiкавае…»

«Што?»

«Ты чуy пра бiзонаy?»

«Так», – няyпэyнена сказаy Шпэцль. Бiзонаy ён сабе яшчэ сяк-так уяyляy, хоць i быy зьдзiyлены, што яны тут водзяцца. Пакуль ён яшчэ ня бачыy нiводнага. Яму чамусьцi хацелася даведацца iншае: што азначаюць гэтыя iдыёцкiя лiтары? ЮНЭСКА? Хольгер мусiць ведаць, калi ён тут чацьверты раз i yсё яшчэ жывы. Але Шпэцль вырашыy пачакаць абеду. Можа, ён нават пачастуе немца пiвам. Прыемна yсё ж яго тут сустрэць. Хоць адна блiзкая душа. Ледзяныя салдаты на yзбочыне пачалi раставаць.

«Тады спытаю наyпрост, – насупiyся Кунцэ. – Ты любiш паляваньне?»

«Ня ведаю, – адказаy зьбянтэжана Шпэцль. – Паляваньне? Ты маеш на yвазе хадзiць па лесе i страляць? Трубiць у рог? Нiколi не спрабаваy. Не, я ня ведаю, што сказаць».

«Трубiць у рог! Хадзiць i страляць! Пiф-паф! – зарагатаy Кунцэ, абвёyшы вачыма суседзяy, быццам яны маглi разьдзялiць зь iм ягоную весялосьць. Дзiyным чынам яму гэта yдалося: чуючы ягоны сьмех, тоyсты, гартанны рогат, зь пералiвамi, з пражылкамi, з пырскамi, уратавацца ад якiх быy ня здольны нiхто y радыюсе трох мэтраy, немагчыма было не yсьмiхнуцца. – Хадзiць i страляць… Важна, у каго страляць, Рудзi. Асабiста я страляю толькi y буйных зьвяроy. Я страляю па бiзонах, гер Шпэцль. І яшчэ нiколi не прамахваyся. Вось так, даражэнькi. Гэта вам ня рускую бабу раскласьцi на матрасе».

Ён падсунуyся да Шпэцля блiжэй, i, зьбiраючы сурвэткай пот, але не выцiраючы з твару прыязнай i лёкадумнай усьмешкi, загаварыy напаyголасу: «Задавальненьне дарагое. Але яно таго варта, Рудзi. Ты можаш забраць тушу, ты можаш забраць шкуру. Я плачу наyпрост дзяржаве. Нiякiх пасярэднiкаy. У кожны свой прыезд, ня лiчачы першага, я прывожу адсюль мяса, рогi i па вось такой шкуры бiзона. Тут яго называюць зубр. Скажы: зубр».

«Не, – пачырванеy Шпэцль. – Я не змагу. Не, прашу цябе, гэта сьмешна».

«Скажы: зубр, – настойваy Кунцэ. – Зубр. Скажы зараз жа, iначай я зраблю табе пiф-паф. Проста y тваю заднiцу. Хочаш памацаць маю стрэльбу?»

Кунцэ раскiнуy свае ногi y яркiх шортах яшчэ шырэй.

«На, памацай! Што маyчыш?» Шпэцль апусьцiy вочы.

«Жартую! – зароy Кунцэ. – Жартую! Але не пра бiзонаy. Пра бiзонаy – праyда! Я сапраyды паляyнiчы на бiзонаy, на зу-броy. Зубр! Зубр – гэта жывёла. Гэта вельмi вялiкая i дужая жывёла. Я раскажу табе пра iх, раскажу за абедам, нам абяцалi абед, вось тая фраy з адвiслымi цыцкамi, О-цэц-кая. Па-руску гэта азначае: дачка бацькi. Бацькава. А ты трахаеш сваю дачку, Шпэцль? Ды што ты yсё чырванееш, як баба? Жартую! У вас там што, жартаy не разумеюць? Ведаеш, Шпэцль, магчыма, я – адзiны, першы i апошнi паляyнiчы на зуброy у тваiм жыцьцi. І калi б ня гэтая краiна – ты нiколi ня змог бы расказаць свайму суседу y Грацы, што размаyляy з сапраyдным паляyнiчым на зуброy. Таму любi яе, Шпэцль, любi, магчыма, гэта апошняя краiна, у якой яшчэ можна быць мужыком…»

Шпэцль ужо сам ня ведаy, цi радавацца яму гэтаму знаёмству. А ягоны сусед у акулярах, якi yважлiва слухаy iхную размову, нiяк ня мог дачакацца, калi яна скончыцца. І цяпер ён зноy загаварыy – Шпэцль паморшчыyся i пасьпешлiва палез у торбу, нiбыта шукаy там пiгулкi ад галавы.

«Чулi, як яны рагаталi? – пераможна спытаy чалавек у акулярах. – Ясна, чаму. Я ж казаy – у культурных людзей такiя, з дазволу сказаць, замкi, як нашыя, выклiкаюць толькi сьмех. Вось у немцаy – гэта замкi. Нойшвайнштайн! Я быy, я бачыy! А y нас што? Убоства!» Пачуyшы слова «Нойшвайнштайн», Кунцэ yхвальна yзьняy угару палец. «Я, я, ной унд швайн!» – сказаy ён, вiдавочна рады выканаць сваю ролю тоyстага дурнаватага немца. Я паглядзеy на яго з агiдай, але ён не заyважыy. Яшчэ хвiлiна – i, здавалася, аyтобус выверне, як страyнiк, ад гэтай усеагульнай млосьцi, але ён нарэшце спынiyся ля брамы, i чалавек са значком першы кiнуyся да выхаду.

«Приехали, – крыкнула Жанчына з Турбюро, засланяючы перад iм дзьверы. – Не отходите далеко, сейчас я найду экскурсовода!»

Чалавек у акулярах, чалавек са значком, адстаyнiк, Дзяyчына y Белым, Жанчына y Зялёным, Жанчына з Турбюро… Немцы, аyстрыякi… А як яшчэ мне iх называць? Як яшчэ мы называем незнаёмых людзей, зь якiмi вымушаныя ехаць дзьве гадзiны y аyтобусе i ведаць пры гэтым, што разам зь iмi нам давядзецца ехаць назад? Цiкава, хто быy для iх я цягам гэтай паездкi? Як яны yпотай называлi мяне? «Чалавек з празрыстым шарам на галаве»? Або проста – «мужчына»? Мужчына му. Маладой. Чалавек. Калi мы кажам чалавек, мы нiколi ня маем на yвазе жанчыну. Нiколi. Так нам загадвае мова. Любая мова з тых, якiя мы ведаем. А мы крышку ведаем нямецкую. Дастаткова, каб разумець аyтобусныя размовы i жарты. А яшчэ мы yмеем слухаць. Бляндынчык, жанчына, якая жэрла яго вачыма, гаспажа Ацецкая… Чалавек з, чалавек на, чалавек у.

Так мы i ехалi да замку, праз усе гэтыя Мэскалiны, Мачу-пiкчы, Ацтэччыны, Маi, Інкi, Кетцалькаатлi i проста Кацапавiчы. Гаваркiя iстоты i тыя бязмоyныя стварэньнi жаночага полу, для якiх у мяне нават азначэньняy не знайшлося i якiя yсю дарогу хавалi насы y тэлефоны. Я стараyся не глядзець на жанчыну y белай сукенцы, а галава сама паварочвалася y яе бок. Каб ня выдаць сябе, я пачаy прыглядаyся да цiхай пары, якая сядзела на самым заднiм сядзеньнi. Муж i жонка. Цiкава, што iх прымусiла паехаць сюды? Жаданьне прыабшчыцца к культурэ? Адкрыць для сябе сваю краiну – якая так хоча падавацца сапраyднай Краiнай Замкаy? Жонка сядзела, як на iголках, прагна yслухоyвалася y размовы, зь цiкаyнасьцю пазiрала на замежных гасьцей. Яна нават адкрывала рот, каб нешта сказаць, але – «Молчи!» – бубнiy яе муж, «Молчи!» – раздражнёна кiдаy ён праз плячо, «Тебя спрашивали?» – i яна пакорлiва апускалася, асядала, як пыл, сьцiскала вусны.

І мне гэта падабалася. Падабалася гэтая yлада чалавека над ёй. Думаю, мы yсе былi yдзячныя яе мужу. Бо калi б тут пачуyся хаця б яшчэ адзiн голас – гэта было б ужо занадта. Нас усiх бы званiтавала – ад траскай дарогi, ад неабходнасьцi быць спакойнымi i ветлiвымi, ад нецярплiвага чаканьня. І толькi кiроyцу, здавалася, было напляваць, што адбываецца, чым пахне сыр-чабор – напэyна, калi б мы захацелi y аyтобусе зладзiць суд Лiнча, яго паклiкалi б у старэйшыны, як самага справядлiвага.

І вось мы выходзiм з аyтобуса i iдзем да адкрытага рота iндзейскай галавы. Ужо высьветлiлася, што нямецкамоyная экскурсаводка, якую замаyляла турбюро, памерла. Або захварэла, або звольнiлася – або ператварылася y саляны слуп, якая розьнiца, яе не было y замку, i бедны Шпэцль застаyся безь перакладчыка. Ужо прагучала над галовамi пытаньне гаспажы Ацецкай, цi ня ведае хто з экскурсантаy нямецкай, i yсе адмоyна i дружна закруцiлi галовамi, i з найбольшай ахвотаю круцiy тоyстай галавой Кунцэ. Ужо высьветлiлася, што з намi ад самай сталiцы ехаy кiтаец, якога нiхто не заyважыy. Усе рагаталi, паглядваючы на гэтага разгубленага чалавека y пакамечаным пiнжаку. Мы махалi рукамi i ляпалi яго па плячы, мы, група абмежаваных, эгаiстычных, прагавiтых расiстаy, распусьнiкаy, рассаднiк дробнай хлусьнi i зайздрасьцi, прывезены са сталiцы статак паyдуркаy, якiя ня здольныя нiкога палюбiць па-сапраyднаму.

Мы yваходзiм у адкрыты рот галавы, дзевяць чалавек i дзесяць жанчын. Безыменная непрыгожая маладзiца з торбаю i Жанчына з Турбюро, экскурсаводка Люба, чалавек са значком, чалавек на значку, чалавек у акулярах, у кожным шкельцы па адным такiм чалавеку, i y кожным шкельцы кожнага – яшчэ па двое. Шпэцль i Кунцэ, i жанчына y зялёным, я, адстаyнiк, дзяyчына y белай, занадта белай сукенцы, а за ёй бляндынчык, i кiтаец, i сямейная пара, i яшчэ адна безыменная, худая, як манэкеншчыца, дзяyчына, i жанчына, якая працягвала пажыраць вачыма бляндынчыка, i яшчэ адна дзеyка, малая, тоyстая, з вачыма, як у старога «Масквiча».

Запомнiце iх усiх. На першы-другi… Іх ня так ужо шмат. Сярод iх ёсьць лiшнiя, але так ужо yладкаваны сьвет. Іх сотнi, тысячы, мiльёны, i yсе яны едуць у свае Замкi, думаючы, што yсё будзе добра. Ацтэччына прымае гасьцей.

Мы дастаем фотакамэры i тэлефоны, мы разгортваем i жуем прастору. Мы ня yмеем фатаграфаваць. Мы бяздарныя людзi, якiя прыехалi да вас з пасьлязаyтра. Экскурсаводка Люба пачынае гаварыць, i yсе глядзяць на яе пакорлiва i тупа, як авечкi.

Я гляджу на неба, я бачу прамень, я стаю проста пад хмарай, я палонны Замку. Я думаю пра белыя калготкi.




5. Босая ведзьма


Як жывая стрэлка на каменным гадзiньнiку, нашая стракатая група абышла па коле другi паверх замку, паyсюль пакiдаючы недарэчнае рэха.

Здавалася, кожнаму хацелася засьведчыць тут сваю прысутнасьць, надрапаць узбуджаным голасам у музэйным паветры: «Тут быy…» – i паставiць дату. Асаблiва шчыравалi мужчыны. Калi мы yваходзiлi y наступную з усiх гэтых гулкiх, выстуджаных заляy, недзе далёка за намi яшчэ стаяy рогат нястрымнага Кунцэ, хаця сам ён ужо даyно маyчаy, зь дзiцячай непасрэднасьцю калупаючыся y носе. Чалавек у акулярах i цяпер не пакiдаy свайго клопату пра беднага аyстрыяка, экскурсiя праходзiла пад ягонае няспыннае бубненьне, зь якiм усiм давялося зьмiрыцца. «Ну хiба гэта экспанаты? – чулася то з аднаго, то з другога кута. – Вось у Амстэрдаме…» Аyстрыяк з асуджаным выглядам кiваy, тужлiва паглядваючы на пустыя нiшы са сьвежымi падцёкамi фарбы.

Экскурсаводка Люба крыху хвалявалася i чамусьцi yвесь час глядзела на мяне – мне было яе шкада, i я yдаваy на твары перабольшаны iнтарэс. Распавядаючы пра насатых князёy зь вiдавочнымi прыкметамi выраджэньня i iхных жонак, падобных да лысых, ружовых кактусаy, яна раз-пораз зазiрала y свой нататнiк – там было шмат вясёлых малюнкаy асадкай, зробленых, вiдаць яе рукой у нудныя хвiлiны жыцьця, i я падумаy, што Люба, напэyна, вельмi добры чалавек, зь якiм няблага было б пагаварыць пра нешта iншае, а не пра yсю гэтую гiстарычную лухту. Што яна, жанчына, можа ведаць пра Замак?

Іншая рэч – я…

Людзям на партрэтах мы вiдавочна не падабалiся: нiзкалобыя арыстакраты з вачыма крымiнальнiкаy пагардлiва сачылi, як мы махаем сваiмi тэлефонамi, рукамi i падбародзьдзямi, арыстакраткi пазiралi хiтра, як цыганкi. У аднаго з партрэтаy быy такi выраз твару, быццам ён зараз загадае адвесьцi нас на стайню i yсыпаць кожнаму бiзуноy. Я вельмi хутка стамiyся ад сваiх занадта жывых спадарожнiкаy, ад паyсюдных сьлядоy нармальнага менскага эyрарамонту, па-майстэрску yпiсаных у мураваную кладку. Хацелася выйсьцi на замкавы двор, да сонца, да чырвоных камянёy, хацелася кавы i пакурыць.

Сонца вiсела проста над замкам, калi мы апынулiся y прасторнай залi, пасярод якой стаяy вялiкi стол – тут уладары замку вырашалi yсе важныя пытаньнi: ад лёсу служак да лёсу сьвету. А сьвет канчаyся за найблiжэйшым лугам. Праз акно былi вiдаць край зубчаты бору i жоyтая дарога, па якой мы прыехалi. З замкамi як зь людзьмi: здалёк яны сымпатычнейшыя, чым пры блiзкiм знаёмстве. Люба замоyкла, каб набраць паветра, i я сустрэyся вачыма з той самай жанчынай у белай, занадта белай сукенцы. У iх гарэy дзiyны агонь. Няyжо ёй падабаецца Гiсторыя? – падумаy я зьдзiyлена. Жанчынам ня мусiць падабацца Гiсторыя. Надта yжо часта яны y ёй былi y ролi закладнiц. Закладнiц, наложнiц, нажнiцаy, якiмi мужчыны рэзалi сабе палатно, каб выцiраць чужую кроy са стала для сваiх баляваньняy.

Калi мы iшлi сюды празь цёмны i цесны пераход, я крыху адстаy ад групы i мiмаволi затрымаyся каля адной зь нiшаy. Высьветлiлася, што адстаy ня толькi я. Уцiснуyшыся плячыма y камянi, у нiшы стаяла знаёмая мне жанчына y белай сукенцы. Чорны заплечнiк яна трымала y руках – а перад ёй тырчаy знаёмы мне бляндынчык. Нiша была досыць вузкая, i бляндынчык загароджваy жанчыне y белай сукенцы праход.

«А если подумать? – пачуy я ягоны бадзёры голас. – А если хорошо подумать? А, Почемучечка?»

Жанчына y белай сукенцы заyважыла мяне – я адвярнуyся i кiнуyся даганяць экскурсантаy. Як мужчына му.

Цяпер мы yсе стаялi вакол стала y позах рэвалюцыйных матросаy i тупа глядзелi на чырванашчокую Любу. Хамы, якiя yпiвалiся сваёй уладай. Уражаньняy нам ужо хапiла – але гэта была толькi палова экскурсii.

Мы iшлi згодна са стрэлкамi – жаночымi пальцамi, раздрукаванымi на прынтэры, паyсюдна разьвешанымi на белых сьценах. «Працяг экспазыцыi» – чыталi мы yголас, чамусьцi нам вельмi падабалася чуць свае галасы y такой сур’ёзнай абстаноyцы. Мы пабачылi пакоi, дзе yладары замка спалi i кахалiся, мяшаючы y правiльных прапорцыях дынастычную кроy – на дзiва маленькiя, амаль дзiцячыя ложкi зь неверагоднымi балдахiнамi. Мы пабачылi пакоi, дзе яны елi – цяпер у iхны посуд за люстранымi загародкамi было налiтае толькi сонца, пасыпанае пылам. Калi б мне прапанавалi выпiць з такога, я б адчуy гiдлiвасьць. Мы пабачылi пакоi, дзе яны чыталi – цяжкiя кнiгi y вокладках з чалавечай скуры. Мы пабачылi пакоi, дзе яны музыцыравалi: паркет маyчаy, ён быy зусiм новы, ён пахаваy пад сабой усе жывыя гукi, а новых пакуль не нарасло. Мы пабачылi галерэi i паглядзелi па чарзе y байнiцы, мы наступалi адно аднаму на ногi i адхiналiся ад чужых ног на вузкiх пакручастых лесьвiцах. Мы пачулi колькасныя лiчэбнiкi, якiя не застануцца y памяцi, i гады жыцьця, якiя нiчога нам не сказалi. Мы паслухалi гiсторыю пра тутэйшы прывiд – маладую сялянку, якую некалi спалiy, прывязаyшы да дрэва, мясцовы фэадал, i цяпер кожная ноч, якая апускаецца на замак – гэта яе тая самая ноч, якая паyтараецца yжо трыста гадоy. Расказваючы пра гэта, Люба старалася yкласьцi y свой голас як мага больш рамантыкi, а я думаy пра тое, што кожны мужчына, якi чуе гэта, уяyляе сябе на месцы фэадала, а кожная жанчына – на месцы той сялянкi, i iнакш нiколi не было i ня будзе. Мы гвалцiм i аддаемся гвалту нават тады, калi ня маем да гэтага нi волi, нi ахвоты. Сялянку звалi Ганна, здань таксама – «Однофамилицы», гучна сказаy бляндынчык, i yсе засьмяялiся, i я разам з усiмi.

«А зараз мы пройдзем унiз, – усьмiхнуyшыся, сказала мне Люба, i yсе пакорлiва yздыхнулi. – Сходы, якiя мы бачым за гэтымi дзьвярыма, вядуць у пакой аканома, а адтуль – да памяшканьняy, дзе захоyвалiся замкавыя прыпасы…»

«Не, – сказала раптам жанчына y белай, занадта белай сукенцы. – Не, Люба, мы туды ня пойдзем».

«Як гэта ня пойдзем? – зьдзiyлена yскiнула бровы Люба. – Вы павiнны. Экскурсiя яшчэ не…»

«І нiхто туды ня пойдзе, – прамовiла жанчына y белай сукенцы строга i стомлена. – Нiхто. Усе застануцца тут, Люба, i будуць уважлiва слухаць, што iм скажуць. Дзякуй вам за цiкавую экскурсiю».

Чорнага заплечнiка на гэтай нахабнай, занадта нахабнай жанчыне вiдаць ужо не было. Затое y руках зьявiлася нешта, падобнае да зброi. Чорнай i недвухсэнсоyнай зброi. Такую я трымаy у руках апошнi раз на вайсковых зборах ва yнiвэрсытэце.

«Что это у вас, девушка, за фаллическiй символ в руках? – засьмяяyся нехта з мужчын. – Дайте-ка мне…» Ён зрабiy два хуткiя крокi i тут жа спалохана адступiy назад. Фалiчны Сымбаль у руках жанчыны y белым нарабiy столькi шуму, што Люба заплакала, а y Жанчыны y Зялёным пачалася гiстэрыка. Аyстрыяк зьбялеy, а Кунцэ yхвальна засьмяяyся. «Приключэние!» – падняy ён угару вялiкi палец. Жанчыну y Зялёным пасадзiлi за стол, Любу пагладзiлi па галаве, але яна заплакала яшчэ гучней.

Гэта i праyда быy стрэл. У тынкаванай сьцяне цямнела дзiрка зь няроyнымi, быццам намаляванымi краямi, а y паветры запахла вясёлай сьмерцю.

Аглушаны, я стаяy i глядзеy на жанчыну y белым. На вялiкае акно, на сонечны прамень, якi y той самы момант, калi я зiрнуy на яго, распаyся на некалькi вясёлкавых зьмеек. На непрыгожую маладзiцу з нашай групы, якая адышла да адных дзьвярэй, i на iншую, хударлявую, якая стала каля сходаy, што вялi y пакой аканома. У iхных руках таксама былi яны – Фалiчныя Сымбалi. На кiтайца, якi расшпiлiy пiнжак i аказаyся пласкагрудай дзяyчынай зь невялiкiм пiсталетам у руках. На тоyстую дзеyку з вачыма, як у старога «Масквiча», якая дастала свой Фалiчны Сымбаль i падышла да акна, памахаyшы камусьцi рукой.

«Што будзем рабiць з гэтымi, Босая?» – запыталася y жанчыны y белым непрыгожая маладзiца.

«Зачынiце iх пакуль што тут», – сказала Босая, прысела перад Любай на кукiшкi i пагладзiла яе па шчацэ.

«Усё будзе добра, – сказала Босая задуменна. – Магчыма. А можа, i не. Гэй, Аленькi Цьвяточак, прасачы, каб усё было y парадку. І зьбяры y iх тэлефоны, а то зараз званiць кiнуцца. І фотаапараты хай здадуць, а то я iх ведаю…»

Непрыгожая маладзiца кiyнула, з усьмешкай пазiраючы на бледных мужчын i жанчын, што хапалi ратамi паветра, як рыбiны. Босая падышла да акна, задаволена прымружылася i шпаркiм крокам рушыла да дзьвярэй.

«Что с нами будет?!! – залямантавала зьнянацку жонка бурклiвага мужчыны. – Мужчины, что вы смотрите? Сделайте что-нибудь!»

Нiхто не зварухнуyся. Босая спынiлася i падышла да жанчыны. Усе з апаскаю праводзiлi позiркамi Фалiчны Сымбаль у яе голых руках. Рукi трымалi Сымбаль цьвёрда, як камень трымае зямную вось. Пад уважлiвым позiркам Босай жанчына змоyкла, як i не было нiчога.

«Што будзе? – прамовiла Босая. – Пабачым. А пакуль што… Пакуль што Замак у стане аблогi. Не хвалюйцеся, гэта зь iм ужо здаралася, i ня раз. Скажу, каб вам прынесьлi зьнiзу каву i нешта перакусiць».

І yсе неяк адразу супакоiлiся. Толькi y пажылога адстаyнiка напялiся вены на руках ды вочы налiлiся крывёй. Аленькаму Цьвяточку давялося досыць груба тыцнуць руляй свайго Фалiчнага Сымбаля у ягоную сьпiну, каб той паслухмяна паклаy тэлефон на стол, а за тэлефонам рукi, вялiкiя, пакрытыя сiвым валосьсем i суворымi татуiроyкамi.

«Ну, не сумуйце тут», – сказала Босая, думаючы пра сваё, i выйшла, i яшчэ доyга было чуваць, як грукаюць па сходах абцасы яе туфляy.




6. Кропкi над Б


Дырэктарка замкавага комплексу Галiна Вiтольдаyна Бабец займала y iм такую стратэгiчную пазыцыю, якой пазайздросьцiy бы любы фэадальны военачальнiк.

Яе кабiнэт мясьцiyся y правай замкавай вежы: адсюль, падышоyшы да аднаго з вузкiх i высокiх вокнаy, яна магла бачыць, як на далонi, усё навакольле – i ад яе пiльнага, падведзенага сiнiм вока ня здольны быy схавацца нiводзiн рух. Скасiyшы другое бяссоннае, як запаленая газьнiца, вока долу, Галiна Вiтольдаyна мела магчымасьць назiраць i за тым, што дзеецца y замкавым двары. Выдатная пэрспэктыва.

А y двары магло адбыцца што заyгодна. Цi ня зладзiлi яе супрацоyнiцы злачыннага перакуру? цi не размалёyваюць дзецi спакусьлiва белыя сьцены yнутраных, псэyдаантычных порцiкаy канца ХVIII стагодзьдзя? цi не фатаграфуюцца экскурсанты y занадта непрыстойных позах? А галоyнае, цi не пралез за чырвоныя замкавыя муры нейкi журналiсьцiк, каб напiсаць пра iх штосьцi разьвязнае i хлусьлiвае?

Апошняе асаблiва злавала Галiну Вiтольдаyну: даручаны ёй аб’ект яна любiла аддана i палка, i нават думала пра яго зь нейкiм прыдыханьнем, бо думкi, як вядома, таксама yмеюць дыхаць – i пакiдаць запацелымi вочы таго, хто наважваецца iх думаць. Кожная мысьль матэрыяльная, не стамлялася паyтараць Галiна Вiтольдаyна сваiм падначаленым, а значыць, усё, што вы падумалi, пакiдае дзесьцi свой сьлiзкi сьлед. А выцiраць – нам. І калi нейкая непiсьменная маладая курыца… нейкая стрыжаная недавучка… нейкая прышчавая школьнiца лiчыць, што яна мае права пiсаць пра Замак што захоча, што яна мае права мець пра Замак нейкiя yражаньнi, усяго толькi i зрабiyшы y жыцьцi, што выпiyшы кавы y замкавым бiстро – дык Галiна Вiтольдаyна лiчыла сваiм абавязкам супрацьстаяць гэтаму.

Для таго яе тут i паставiлi – супрацьстаяць i абараняць.

Гэты дэвiз Галiна Вiтольдаyна Бабец напiсала б на сваiм фамiльным гербе, калi б ён у яе быy. Але гербу y яе не было. Быy стол, на якiм тырчаy нягнуткi, нягеглы сьцяжок, побач са сьцяжком паблiсквала шкляная мадэль сярэднявечнага замка, падарунак калег з Аyстрыi. А над сталом вiсеy партрэт прыгожага вусатага мужчыны, дзяржаyнага мужа. Вiсеy i глядзеy у кампутар, на экране якога аднойчы…

Так, у той дзень Галiна Вiтольдаyна з ранiцы сядзела i злавалася, пазiраючы на кубак з толькi што запаранай гарбатай, тот самый чай, на паверхнi белая выспачка пены – быццам хто плюнуy. Журналiстачкi. Крыyда дырэктаркi была яшчэ сьвежая, як тынк на сьценах. Адна сталiчная штучка – хiтрая погань, прыкiнулася звычайнай турысткай – прабеглася тут нядаyна, нарабiла здымкаy i напiсала пра Замак такое, што валасы на галаве yсталi дуба. Галiна Вiтольдаyна не адразу паверыла, што гэта здымалi y яе Замку. Гэтая, прасьцiце за выражэнiе, журналiстка зьляпiла нейкi паскудны пасквiль, яе, бачыце, не зацiкавiлi нi калекцыя зброi, нi мэбля, якой, мiж iншым, дзьвесьце гадоy, нi партрэты, кожны зь якiх абышоyся мiнiстэрству культуры y круглую суму. На фота былi толькi нейкiя вуглы, шпалеры, унiтазы, скуластыя твары супрацоyнiц, скамечаныя пакеты… А подпiсы якiя пахабныя. Калi yсё гэта зьявiлася на сьвет божы, Галiна Вiтольдаyна знайшла y сецiве выяву гора-журналiсткi, загадала раздрукаваць i раздаць усiм супрацоyнiкам. Пры апазнаньнi – затрымаць. Дырэктарка патэлефанавала y газэту, ёй сказалi, што тая дзевачка – звычайны фрылансэр.

«Я так i думала, – горка i зларадна пасьмiхнулася Галiна Вiтольдаyна. – Што i трэба было даказаць. Правяралi б, каго бераце на работу».

Карэспандэнтка больш не паказвалася, але наведнiкаy хапала. Усiм хацелася пабачыць велiчны старажытны Замак, якi атрымаy новае жыцьцё. Але як дырэктарка Галiна Вiтольдаyна Бабец была ня надта гэтым задаволеная. Ёй патрэбныя былi не галадранцы нейкiя, хай бы i са сталiцы, а сапраyдныя замежныя турысты. Менавiта iх чакала рэстарацыя «Пан або прапаy», крама сувэнiраy, менавiта па iх душу стаяy сумны фатограф каля разьвешаных у фае старасьвецкiх строяy, менавiта iм быy адведзены пакой для вiпаy у левым крыле, якi можна было зьняць на суткi за суму, эквiвалентную гадавому заробку Галiны Вiтольдаyны.

Але людзi з далёкiх замежжаy ня надта рвалiся y Замак. А тыя, што прыяжджалi – толькi хмурылiся, пiлi чамусьцi адну ваду i елi прывезеныя са сталiцы бутэрброды. І гэта – iншаземцы?..

Галадранцы адны. І там, i тут.

Пан прападаy, параваркi стаялi халодныя, як сьпiсаныя паравозы y дэпо, блiшчалi непрыстойна яркiя i пукатыя, як прадукцыя iнтым-шопу, сувэнiры, сумны фатограф нядаyна звольнiyся, а y пакоi для вiпаy кожны дзень мянялi некранутыя прасьцiны, быццам тут начаваy прывiд…

Трэба было нешта рабiць.

Дзьверы y дырэктарскi кабiнэт раптам паволi адчынiлiся i замерлi, быццам прапускаючы кагосьцi наперад. Галiна Вiтольдаyна yздрыгнула i падняла падведзеныя сiнiм вочы. Нiякiх гасьцей яна сёньня не чакала. Дый не маглi яны завiтаць вось так зьнянацку. Яна пачула б спачатку крокi на лесьвiцы, яна заyжды iх чула. Але да гэтага моманту y вежы было цiха – толькi з двара даносiyся дзявочы вiск экскурсаводак.

І вось – гэты скрып.

Дырэктарка паднялася, падышла да дзьвярэй, вызiрнула y вузкi калiдор. Нiкога. Яна зачынiла дзьверы i падышла да акна. Яшчэ адзiн аyтобус пад’ехаy. Выходзяць… Цiкаyныя, азiраюцца, глядзяць, мружачыся, на муры, на вежу, на браму… Глядзяць – а яе, Галiну Вiтольдаyну, ня бачаць. Так i мусiць быць. Улада павiнна заставацца магутнай i непрыкметнай. Галiна Вiтольдаyна Бабец была тут у Замку вышэйшая за yсiх. Адзiныя, хто быy упоравень зь ёю – гэта хмара, што насунулася на Замак з ранiцы, ды лянiвае сонца. Хмара i сонца. І мужныя ваяры, прыгожыя вобразы якiх жылi тут паyсюль. Галiна Вiтольдаyна верна служыла iм i дзяржаве. Разам яны былi сiлай. Галiна Вiтольдаyна Бабец, князi Якуцкiя i дзяржаyныя мужы, уладары цяперашняй Краiны Замкаy. Усе разам яны i ёсьць – Гiсторыя.

Крак. Крак. Крак.

А вось цяпер па калiдоры дакладна нехта iшоy.

Нясьпешна, нiбы навобмацак, нiбы выбiраючы месца для кожнага наступнага кроку. Як варона каркае. Гэта было yжо ня першы раз. А лесьвiца yнiзе чамусьцi маyчала. Дырэктарка прыслухалася. Крокi былi нягучныя, але выразна чулiся зусiм блiзка, за сьцяной кабiнэту. Што за халера?

…Пакручастая лесьвiца, што вяла yгару па вузкiм нутры каменнай вежы, была таксама вялiкiм плюсам – Галiна Вiтольдаyна спадзявалася, што старыя супрацоyнiцы ня будуць злоyжываць вiзытамi y дырэктарскi кабiнэт. Але калектыy ёй трапiyся на дзiва малады. Адны незамужнiя, чырванашчокiя дзеyкi, якiя зь любой нагоды yзьляталi па крывых прыступках, як быццам гнаyся хто. «Галiна Вiтольдаyна, Галiна Вiтольдаyна!» Крычалi так, быццам iх рэжуць жыyцом. Нiякай пачцiвасьцi да гiстарычнай памяцi. Яна хутка навяла тут парадак, патлумачыла, што гэта за месца працы, якая адказнасьць на iх ляжыць. Прыцiхлi, перасталi швэндацца дзе папала. Ня дзеyкi, а нейкiя скразьнякi y спаднiцах… І тут дзьверы y яе кабiнэт зноy павольна i неяк шматзначна адчынiлiся. Галiна Вiтольдаyна бачыла y пройме сьцяну калiдору, асьветленую працiснутым скрозь вузкiя вокны сонцам – а на сьцяне дрыжэy дзiyны трохкутны цень. Быццам жаночая постаць прытаiлася збоку i чакае, калi яе запросяць увайсьцi. Галiна Вiтольдаyна адставiла yбок кубак з гарбатай, рашуча падышла да дзьвярэй i грымнула iмi з усяе моцы.

«Якаyлевiч, – набрала яна нумар заyхоза. – Зайдзiце да мяне, як зможаце, ручка y дзьвярах боyтаецца. І праверце там заадно, чым занятыя нашы пцiчкi».

Галiна Вiтольдаyна Бабец не любiла жанчын. Галiна Вiтольдаyна Бабец любiла людзей.

Жанчыны выклiкалi y ёй пачуцьцё пратэсту. Асаблiва маладыя. Было y iх нешта такое… Ну вот как вам сказаць. Такое хiтрае i двухсэнсоyнае. Яны нават выглядалi yсе неяк няправiльна. Ну што гэта такое, на самам дзеле: усе гэтыя цыцкi, губкi, лыткi, завушнiцы, усьмешачкi… Навошта гэта yсё? Хто гэта прыдумаy? Вось, напрыклад, гэтая новенькая, Люба. У першы ж дзень падышла: «Галiна Вiтольдаyна, а я веру, што y нашым Замку жыве гэты прывiд!» – i вочы, як у дзiцяцi.

«Што? У што ты верыш, дзiця маё?»

«Што прывiд нашай Ганны, той, якую спалiлi – сапраyды iснуе!»

«Добра, што мы ня плацiм ёй зарплату, – змрочна адказала тады дырэктарка. – Дый за што плацiць? Дзе вынiкi? Дармаедка твая Ганна. Ідзi, працуй, i паменей разгавораy! Помнi, што мысьль – матэрыяльна!»

Жанчыны зусiм не пасавалi Замку – гэта было мужчынскае месца, i мужчыны даверылi Галiне Вiтольдаyне захаваць яго такiм. І Галiна Вiтольдаyна не магла ня выканаць мужчынскага загаду.

Пра тое, што Галiна Вiтольдаyна i сама належыць да касты непаyнавартасных, яна старалася ня думаць. Гэта была чыстая выпадковасьць. Галiна Вiтольдаyна была не такая. Галiна Вiтольдаyна шанавала мужчын. Тых, што кiравалi тут трыста гадоy таму, i тых, хто кiраваy цяпер. Галiна Вiтольдаyна любiла, калi на яе крычалi мужчыны. І яны крычалi: мацюгалiся, камандавалi, гразiлiся, грукалi кулаком па стале. І тады Галiну Вiтольдаyну апаноyваy такi жар, быццам яе прывязалi i яна ня можа паварушыцца, прывязалi й паднесьлi да самага нiзу жывата расплаyленае жалеза…

Галiна Вiтольдаyна апусьцiла галаву i сьцiшана зараyла.

І тады праклятыя дзьверы адчынiлiся трэцi раз.

«Якаyлевiч, ручку паглядзi, разбаyталася», – прамовiла дырэктарка, не падымаючы галавы.

«Галiна Вiтольдаyна? – спытаy незнаёмы, стомлены жаночы голас, якi не абяцаy нiчога прыемнага. – Памагай бог, добры дзень».

Дырэктарка рэзка падняла галаву. У пакой увайшлi адразу дзьве даволi маладыя жанчыны, адна невысокая, у белай сукнi, з твару – скончаная мярзотнiца, а разам зь ёй – худая i даyгалыгая, як сьмерць, якая адразу пачала шныраць вачыма па кабiнэце.

«Так, вы хто такiя? Журналiсткi? Чаму без папярэджаньня?»

Жанчына y белай сукенцы yсьмiхнулася: «Не, мы не журналiсткi, Галiна Вiтольдаyна. Мы, хутчэй… Скажам так, маладыя мастачкi…»

«Ага. Рэстаyра-а-атаркi…», – прашыпела злавесна хударлявая.

«Адкуль вы ведаеце, як мяне завуць?» – падазрона спытала Галiна Вiтольдаyна, намацаyшы рукой цяжкi шкляны замак на стале.

«На дзьвярах напiсана», – суха адказала тая, што y белай сукенцы. Яе вочы, вялiкiя, як у мухi, глядзелi проста на дырэктарку, быццам Галiна Вiтольдаyна была звычайным крэслам. Пустым крэслам пад партрэтам вусатага мужчыны.

«А Якаyлевiч – гэта, вiдаць, той мужычок з iнструмэнтам, – прамовiла худая. – Ён яшчэ i пiсталетам махаy, дурань, страляць зьбiраyся».

«Напэyна, ён любiць мёртвых жанчын. Вось жа iзврашчэнец, – кiyнула тая, што y белым, i зноy павярнулася да дырэктаркi. – Якаyлевiч прасiy перадаць, што затрымаецца. Днi на тры», – дадала яна зьедлiва.

«Чаго-чаго? – нахмурылася Галiна Вiтольдаyна, набiраючы нумар Якаyлевiча. – Якiя яшчэ тры днi?»

«Якiя яны будуць, залежыць толькi ад нас з вамi», – уздыхнула дзеyка y белым i падмiргнула сваёй прыяцельцы.

Якаyлевiч чамусьцi не адказваy, i гэта было вельмi, вельмi падазрона.

«Так, што вам тут трэба, спадарынi? Я занятая,» – гiстэрычна выгукнула Галiна Вiтольдаyна, адчуваючы, як расьце yнутры млосьць. Дзьве дзеyкi, маладыя, здаровыя, стаяць так блiзка, што яна адчувае iх подых, адчувае, як пахнуць iх па-летняму адкрытыя целы.

«Мы праводзiм у вас, хм… – задумалася тая, што y белым. – Скажам так, мастацкую акцыю. Тры днi пажывем тут у вас, а потым паглядзiм».

«Што значыць пажывем? – паднялася, блiснуyшы сiнявою, з-за стала Галiна Вiтольдаyна, схапiyшы шкляны замак i сьцiснуyшы яго y руцэ. – Папрашу вас, дзевушкi, пакiнуць мой…»

«Джэк Патрашыцель, расстаy, калi ласка, усе кропкi над i, – ласкава зьвярнулася жанчына y белай, занадта белай сукенцы да сваёй таварышкi. – Займiся пунктуацыяй, дарагая. Ты гэта любiш».

У руках хударлявай зьявiyся доyгi, памерам зь яе руку, чорны прадмет, у якiм Галiна Вiтольдаyна не адразу пазнала самую звычайную мужчынскую зброю. Такую, як у кiно пра вайну.

«Уберите это! – перайшла яна зь перапуду на другую дзяржаyную мову. – Уберите ваши штучки!»

Жанчына y белай сукенцы дзелавiта закрыла вушы, зморшчылася, i зброя y руках Джэка Патрашыцеля загаварыла.

Татататата. Мамамама. Яяяяя.

Умомант па yсiм кабiнэце Галiны Вiтольдаyны былi расстаyленыя чорныя кропкi – выразна артыкулюючы yсе гукi, зброя тлумачыла, што працоyны дзень у Замку на сёньня скончаны. Паляцеy на падлогу прабiты y некалькiх месцах партрэт галоyнага дзяржаyнага мужа, разьляцеyся на дробныя аскепкi кубак з гарбатай, пакрылiся высыпкай, як ад скураной хваробы, белыя сьцены, i нават шкляны замак у руцэ Галiны Вiтольдаyны y нейкае iмгненьне рассыпаyся на прыгожыя шкельцы. Галiна Вiтольдаyна yзвыла i памерла. А калi yваскрэсла, дзьве мярзотныя маладзiцы стаялi каля яе i ветлiва крычалi проста y твар, курчачы страшныя пысы: «Вы ня ведаеце часам, дзе ключы? Ключы ад нiжнiх памяшканьняy? Мы нiдзе ня можам знайсьцi! Галiна Вiтольдаyна! Галiна Вiтольдаyна! Спадарыня дырэктар! З вамi yсё нармальна? У вас тут такi парадак! І замак – абалдзець проста! Вы ж любiце мастацтва? Праyда? Нам толькi ключы! А патом чайку вып’ем!»

Дырэктарка нейкiм цудам узяла сябе y рукi, заплюшчыла вочы i кiyнула.

«Ну вось i добра, – дзеyкi адразу ж скончылi гэтую псыхiчную атаку i засьмяялiся адна адной. – Давайце iх сюды!»

На iмгненьне стала цiха.

«Яны ня тут, гэта y iншым кабiнэце, – сказала зь дзiyнай палёгкай Галiна Вiтольдаyна. На яе яшчэ нiколi так не крычалi жанчыны. – Я аддам, аддам, я yсё аддам…»

Яна павяла iх па цёмным пустым калiдоры да сходаy.

«Босая, а калi яна хлусiць? – спытала напаyголасу хударлявая y той, што y белым. – А калi y яе няма нiякiх ключоy?»

«Што ты як не мастак, – сказала Босая, прапускаючы Галiну Вiтольдаyну наперад. – Калi ключоy няма, iх заyжды можна прыдумаць! Галiна Вiтольдаyна, вы куды?»

Але Галiна Вiтольдаyна yжо шмыгнула y ратавальную нiшу пад лесьвiцай i пакацiлася yнiз па зусiм iншых прыступках – хутка-хутка.

«Ого, – уздыхнула Джэк Патрашыцель. – Не дагнаць».

«Тое, што Галiна Вiтольдаyна нас пакiнула, яшчэ ня значыць, што ключоy не iснуе, – сказала Босая i хмыкнула. – Нават не разьвiталася, а яшчэ начальнiца… Сьмелая баба, мне спадабалася. Дарэчы, вунь яна дзе».

І Босая паказала y акно на yнутраны двор, па якiм, з апаскаю азiраючыся, кралася да яшчэ не зачыненай брамы няшчасная дырэктарка.

«А можа, у расход яе? – Джэк Патрашыцель злавiла дырэктарку y прыцэл, патрымала y iм, патрэсла, пакаштавала на вока. – У ножку цi y дупу? Цi y цемечка?»

«Не, ня трэба, – Босая паклала руку на ствол. – Хай жыве. І хай нясе сьветлую вестку людзям i жанчынам, усiм малым i вялiкiм iстотам, у гарады i весi…»




7. Iх больш, чым мы думаем


Як жа так магло стацца, што сярод белага дня y дэмакратычнай краiне пад жаночым назовам «Рэспублiка Беларусь», у краiне з даведкай пра тое, што яна знаходзiцца y самым цэнтры Эyропы, у краiне, якой кiравалi мудрыя i магутныя дзяржаyныя мужы, адрэстаyраваны на дзяржаyныя грошы княскi замак зь велiкапышнымi высокiмi мурамi i неблагой крамаю сувэнiраy, замак, якi з гордасьцю паказвалi турыстам з усяго сьвету, раптам апынуyся y руках банды тэрарыстак, кучкi няyрымсьлiвых бабаy без цара y галаве?

Магчыма, рэч у тым, што y замак пускалi yсiх без выключэньня. Сто тысяч бiлет, школьнiкам – зьнiжка. На аyтобусе: трыста тысяч плюс чаявыя экскурсаводу. Калi б для наведаньня замку былi yведзеныя строгiя правiлы i на браме стаяy бы мэталадэтэктар, цi хаця б дэтэктар хлусьнi, такога безабразiя нiколi б ня здарылася. Магчыма, праблема палягала y недастатковай пiльнасьцi экскурсаводкi – яна магла б зьвярнуць увагу на тое, што некаторыя экскурсанткi паводзяцца нетыпова для беларускiх жанчын: маюць занадта цьвёрдыя сьпiны, трымаюцца асобна ад калектыву, гавораць мала, фарбуюцца з выклiкам i надзяваюць белыя, занадта белыя сукенкi. Магчыма, жанчынам наогул трэба было б забаранiць наведваньне замкаy. Забаранiць, баронячы iх ад Гiсторыi, ад якой яны вельмi часта цярпелi, а калi не цярпелi i yмешвалiся, дык карысьцi ад iх не было нiякай, толькi iнтрыгi, падман, атрута i цёмныя закуткi. Без жанчын Гiсторыя, вялiкая Гiсторыя, была б раyнейшай, велiчнейшай i прастакутнейшай.

Але так цi iнакш, замак, здалёк падобны да галавы iндзейца з адкрытым ротам, стаyся лёгкай здабычай бандытак. Рот закрыyся. За апушчанай замкавай брамай уладкавалася на раскладным крэсьле вартавая з Фалiчным Сымбалем на каленях. Такiя самыя маладзiцы сталi на вежах i мурах, жанчыны y летнiх сукенках i лёгкiх спаднiцах, якiя варушыy вецер, у джынсах i нават у спэцадзеньнi – бо сярод удзельнiц банды Босай былi i супрацоyнiцы палацава-замкавага комплексу.

І гэта таксама было правiнай адмiнiстрацыi i новай дырэктаркi. Даyно варта было зьвярнуць увагу на тое, што за апошнi год у Замак уладкавалася адразу некалькi маладых жанчын, выпускнiц беларускiх вузаy, якiя такiм чынам знайшлi сабе працу па разьмеркаваньнi. Некалькi гадоy адрэстаyраваны замак стаяy сабе, мёртвы i непахiсны, служачы пляцоyкай для розных банкетаy i тэлевiзiйных баляy, i тут раптам працаваць сюды yладкавалiся маладыя кабеты, якiм бы замуж i y радзiльню, а не y халодныя замкавыя залi, што пахнуць сьвежым тынкам i застарэлым тубэркулёзам. Гэта былi дзяyчаты з дыплёмамi бiблiятэкараy, гiсторыкаy, фiлёлягаy, настаyнiц нiкому не патрэбнай мовы i не прыдатных нi да чога культуролягаy, якiя заyжды жывуць заyтра, i таму сёньня карысьцi ад iх нiякай. Іх было yсяго дзесяць-пятнаццаць – але гэтай колькасьцi хапала, каб утрымлiваць у замку yладу.

Зрэшты, зь iмi нашай групе блiзка пазнаёмiцца не давялося – як i зь iншымi экскурсантамi i тым абслуговым пэрсаналам, што заставаyся y замку на момант захопу. Нас вартавалi дзiкiя дзеyкi Босай: насьмешлiвая i непрыгожая Аленькi Цьвяточак, кiтаец (а насамрэч тыбэтка) Царонг, тоyстая Нямона Лiза i хударлявая, як манэкеншчыца, дзяyчына з кабылiным тварам, якую yсе называлi Джэк Патрашыцель. Занадта даyгiя мянушкi – i было нешта вычварэнскае y тым, што яны з задавальненьнем вымаyлялi гэтыя мянушкi да канца, не скарачаючы iх i не абсякаючы. Было y гэтым нешта грунтоyнае – быццам тэрарысткi казалi такiм чынам, што iхная yлада y замку надоyга. Што ж, давялося i нам звыкнуцца называць iх менавiта так.

Папiyшы абяцанай кавы i пад’еyшы канапак з замкавых прыпасаy, мужчынская палова нашай групы адразу ж пачала снаваць пляны вызваленьня. Жаночая частка пазiрала на нас з надзеяй, якая вельмi хутка саступiла месца расчараваньню, i гэтае жаночае расчараваньне дратавала нас яшчэ мацней за нечаканы палон. Чалавек у акулярах прапанаваy абвясьцiць галадоyку – i тады, патлумачыy ён, нiякае жаночае сэрца ня вытрымае: калi тэрарысткi пабачаць натоyп згаладнелых мужыкоy, яны пераменяць мячы на апалонiкi i накормяць нас баршчом, а калi баба гатуе боршч, яна iмгненна yспамiнае сваё месца. «На каленях прыпаyзуць», – упэyнена казаy ён, i y вачах ягоных былi толькi белыя калготкi, з чорнымi плямамi на каленях ад гэтага пакорлiвага поyзаньня па падлозе, прывiды белых калготак, якiя так пужаюць i так вабяць нас усё нашае жыцьцё.

Нiхто не паставiyся сур’ёзна да апэрацыi «Боршч», нават чалавек са значком. Той вырашыy, што разумней за yсё будзе абмяняць нас на палiтвязьняy.

«Какие ещё политвязни? – грымнуy кулаком па стале адстаyнiк. – Хватит пиздеть. Я знаю, что делать».

«Дак скажите нам, батя!» – кiнуyся да яго муж цiхмянай жанчыны.

«Подумать надо, – глуха сказаy адстаyнiк. – Так быстро дела не делаются. Тут главное, чтобы без жертв. Чтоб не пострадали дети, старики и женщины. Это в нашей работе главное».

Нiякiх дзяцей сярод нас, на шчасьце, не было. Дзецi бегалi yнiзе, па замкавым двары, i з нашай прасторнай залi было чуваць, як яны прыдумляюць сабе гульнi: дзяyчаткi гулялi y клясыкi проста на бруку, i вось ужо адна падвярнула сабе нагу, i на yвесь двор чуyся пранiзьлiвы крык.

«Сердце кровью обливается, – сказала Жанчына y Зялёным. – Пусть бы лучше нас мучали, но детей-то зачем?»

Хлопчыкi yнiзе гойсалi вакол вартавой. Цi дала яна iм дакрануцца да Фалiчнага Сымбаля? Да таго, што марыць мець кожны хлопчык – каб забiваць ворагаy, прыдуманых для яго дарослымi.

Бляндынчык, якi чапляyся да Босай, адчуваy сябе самым абазнаным ва yсiм, што тычыцца тэрарыстак – як-нiяк, ён быy знаёмы з галоyнай бандыткай лепш за yсiх, гаварыy зь ёй, дакранаyся i – мы yсе яму чамусьцi паверылi – ведаy жаночую псыхалёгiю. Плян бляндынчыка быy наступны: ён паспрабуе спакусiць Аленькага Цьвяточка. «Это нетрудно, – пераконваy ён, пагардлiва крывячыся. – Пусть только зайдет». Быццам пачуyшы, Аленькi Цьвяточак увайшла y пакой i абвясьцiла, што мы можам па адным схадзiць у прыбiральню, што была проста за дзьвярыма.

«Всё продумали, – прабурчаy адстаyнiк. – План, я смотрю, не здесь разработан. Бабы сами не додумались бы…»

«Я первый, если вы не против», – бляндынчык, ухмыляючыся, нясьпешна выйшаy. А вярнуyшыся, абвясьцiy, што yсе яны лесьбiянкi ванючыя. Асаблiва Босая.

«Я б ее научил искусству любви, – сказаy ён, разглядваючы сваё адлюстраваньне y шкляным кубе, у сярэдзiне якога ляжалi кнiгi. – Бля буду, я ее научу!»

І y вачах ягоных зьявiлiся сьлёзы.

Немцу, здавалася, усё гэта прыносiла неверагоднае задавальненьне. «Пиф-паф, – паyтараy ён раз-пораз са сьмехам, наставiyшы на нас палец. – Эти девушки нас всех пиф-паф! Эй, Шпэцль, ты будешь первый. И никто не узнайт, где могилька твоя… Я напишу твоей женщине в Грац. Даю слово».

Закацiyшы вочы i пагойдваючыся, Шпэцль сядзеy у куце на крэсьле. Ад яго yжо даyно не было чуваць анi слова.

«Это и ест твой плян, гер Шпэцль? – весялiyся Кунцэ. – Сидит бичок, качается. Пока настоящие мужчины думать про спасенье. Австрия никогда не умел воевать!»

І Кунцэ паказаy нам на адсутную, безуважную постаць Шпэцля i зарагатаy.

Надышла i мая чарга наведаць прыбiральню. Я iшоy апошнi. Аленькi Цьвяточак засталася на калiдоры, паглядзеyшы на мяне безь нiякай цiкаyнасьцi. Фалiчны Сымбаль цьмяна паблiскваy у руках гэтай жанчыны зь цяжкiмi скiвiцамi i вялiкiмi вушамi. Я чамусьцi кiyнуy ёй i зайшоy. Уцячы з прыбiральнi не было нiякай магчымасьцi – там не было нi вокнаy, нi iншых дзьвярэй. Проста маленькi пакойчык, туалет для пэрсаналу. Калi за мной зачынiлiся дзьверы, я адчуy сябе замураваным у замкавай сьцяне. Я дастаy цыгарэту i закурыy. Дзiyна: нешта мне замiнала курыць там, у вялiкай залi з масiyным сталом, дзе некалi, напэyна, ляжалi дарагiя парцалянавыя люлькi i попельнiцы на паyсотнi курцоy.




